<HTML><BODY><h3>Over het boek</h3>

Hilda van Suylenburg is een feministische roman uit 1897, geschreven door Cécile de Jong van Beek en Donk. Het boek geldt als een van de belangrijkste en bestverkochte feministische romans van Nederlandse oorsprong.

<p>Hilda van Suylenburg is een tendensroman waarin de boodschap van het boek belangrijker is dan het verhaal. Het boek wordt ook wel een emancipatieroman of didactische roman genoemd. Het verhaal van Hilda leent zich als voertuig en de thema’s van de Nederlandse vrouwenemancipatie rond 1900 worden op een natuurlijke wijze stuk voor stuk aan de orde gebracht. Juist omdat het een roman is, kon het boek de boodschap zover verspreiden. De rol die het boek speelde in de Nederlandse vrouwenemancipatie is ook wel vergeleken met de rol van De hut van Oom Tom in het afschaffen van de slavernij in Amerika.  (<a href="https://nl.wikipedia.org/wiki/Hilda_van_Suylenburg">Wikipedia</a>)

</p><h3>Over de schrijfster</h3>

<p>Jonkvrouwe Cécile de Jong van Beek en Donk (Alkmaar, 19 mei 1866 – Méréville, 15 juni 1944) was een Nederlandse schrijfster. Ze was aan het einde van de 19e eeuw de bekendste feministische schrijfster van Nederland.

</p><p>Cécile Wilhelmina Elisabeth Jeanne Petronella, lid van de familie De Jong, werd geboren in 1866 als dochter van jhr. mr. Johan Jan Francois de Jong van Beek en Donk (1834-1890) en Anna Cecile Wilhelmina Jeannette Jacqueline Nahuijs (1826-1905). Cécile de Jong van Beek en Donk groeide op in Alkmaar als middelste van drie kinderen. Na de benoeming van haar vader als procureur-generaal verhuisde het gezin naar Vught en vandaar naar Hintham bij Rosmalen. Ze had een oudere broer (Jan, 1863-1935) en een jongere zus (Elisabeth, 1868-1939) die later grote invloed op haar zou hebben. Ze trouwde in 1890 met de vermogende zakenman en jurist Adriaan Goekoop, en scheidde van hem in 1899. In 1904 trouwde ze met de Poolse scheikundige Michel Frenkel (1860-1934). In 1905 werd hun zoon Pierre-Michel Frenkel (1905-1972) geboren.  (<a href="https://nl.wikipedia.org/wiki/C%C3%A9cile_de_Jong_van_Beek_en_Donk">Wikipedia</a>)

</p><h3>Instructies</h3>

<p>Ik verwacht weinig technische moeilijkheden met dit boek. De oorspronkelijke scans komen van de <a href="https://archive.org/details/hildavansuylenbu00jong">Universiteit van Toronto</a>.

</p><p>Veel plezier!</p></BODY></HTML>